[
    {
        "title":"二郎神",
        "date":"",
        "content":"炎光谢。\n过暮雨、芳尘轻洒。\n乍露冷风清庭户，\n爽天如水，\n玉钩遥挂。\n应是星娥嗟久阻，\n叙旧约、飙轮欲驾。\n极目处、微云暗度，\n耿耿银河高泻。\n\n闲雅。\n须知此景，\n古今无价。\n运巧思、穿针楼上女，\n抬粉面、云鬓相亚。\n钿合金钗私语处，\n算谁在、回廊影下。\n愿天上人间，\n占得欢娱，\n年年今夜。"
    }
]